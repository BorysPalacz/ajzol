---
author: "BoPa"
title: "Van #6 - malowanie Bzyka sprayem"
date: 2022-02-03
description: "Malowanie zewnętrza pojazdu"
tags: ["budowa vana, T4"]
thumbnail: /bzyk/bzyk6_1.jpg
---

Przyszedł długo wyczekiwany moment. Malowanie!! 

Pierwszym pomysłem jak pomalować naszego Bzyka był popularny RAPTOR. Jednak wiedzieliśmy, że pomalowanie raptorem byłoby mimo wszystko dość kosztowne. Pewnie wyszłoby ponad 1000zł. Nie posiadam kompresora, konieczne byłoby wypożyczenie. Ponadto jakość farby nie licząc niektórych miejsc była całkiem niezła. Kiedyś musiał ktoś lakierować autko w garażowych warunkach ale wyszło całkiem nieźle.

Stwierdziliśmy, że wolimy wydać więcej kasy na lepsze ocieplenie/wygłuszenie auta a malowanie robimy budżetowo. Kupiliśmy 2 puszki farby w sprayu dopasowanej pod kolor auta. Dodatkowo oczywiście farba BOLL bezpośrednio na rdzę oraz podkład epoksydowy również w sprayu. Elementy auta, których nie chciałem malować oklejone zostały taśmą malarską i gazetami. 

![](/bzyk/bzyk6_1.jpg)

![](/bzyk/bzyk6_2.jpg)

Teraz druga strona.

![](/bzyk/bzyk6_3.jpg)

Po pomalowaniu podkładem reaktywnym wyglądało to wszystko tak. 

![](/bzyk/bzyk6_4.jpg)

Teraz czas na kolor! Pierwsza warstwa wyglądała dość średnio.   

![](/bzyk/bzyk6_5.jpg)

Następne 2 warstwy i było idealnie (przynajmniej jak dla mnie i na tak niski koszt)

![](/bzyk/bzyk6_6.jpg)

![](/bzyk/bzyk6_7.jpg)

I jeszcze druga strona dla porównania. Wprawne oko zauważy przymiarkę do okna dachowego, którego montaż opiszę w kolejnym poście.

![](/bzyk/bzyk6_8.jpg)

Podsumowanie:
Po 3 latach stwierdzam, że malowanie raptorem nie było potrzebne i cieszę się, że tego nie robiłem. Pomalowane powierzchnie wyglądają dobrze. Oczywiście, niektóre rzeczy zrobiłbym dziś nieco inaczej. Konkretnie:

1. Preparat BOLL bezpośrednio na rdze ma w opisie, że należy go przelać przed aplikacją do innego naczynia. Nie zawsze chciało mi się to robić i maczałem pędzelek brudny od rdzy w oryginalnym pojemniku. Okazało się to zgubne - preparat wchodzi w reakcję z rdzą i jeśli chce się go użyć np. kolejnego dnia po prostu nie działa. W tych miejscach, które pomalowałem takim "nieaktywnym" preparatem dość szybko wyszła powierzchniowa rdza. No nic mówi się trudno może w tym roku na wiosnę to poprawię.    

2. Nie wymieniłem reparaturek przedniego błotnika. Myślałem, że wystarczy preparat bezpośrednio na rdze. Korozja wewnętrzna tych elementów była na tyle duża, że po 2 latach zaczęła wychodzić rdza.

3. Za mało szpachli na łączeniach reparaturek i rodzimej blachy. W niektórych miejscach szpachla popękała (niewidoczne dla oka), potem dostała się wilgoć i po 3 latach są małe "ryski z rdzy" w niektórych miejscach. Temat do naprawy, będzie trzeba trochę oczyścić łączenia i dać grubszą warstwę szpachli.

4. Pionowe łączenie blach (widoczne na jednym ze zdjęć, pionowy pasek podkładu po środku auta) wypełniłem masą na spawy i następnie pomalowałem. Okazało się to błędem, masa okazała się zbyt mało elastyczna i popękała razem z farbą i widać drobną korozję która tworzy się pod wszystkim. Nie bez powodu, nowe dostawczaki mają łączenia blach wypełnione sylikonem lub czymś podobnym. Rzecz do naprawy, musiałbym oczyścić wszystko, usunąć do gołej blachy, potem jakiś podkład, na to sylikon (taki do zastosowań motoryzacyjnych) i na to ponownie farba

Robimy jednak powrót do przeszłości i lecimy dalej z historią budowy. Kolejny post będzie o wygłuszeniu/ociepleniu szoferki i instalacji okna dachowego.

Pozdrawiam wszystkich majstrów i majsterki. Działajcie i róbcie swoje kampervany!!