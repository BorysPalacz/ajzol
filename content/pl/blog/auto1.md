---
author: "BoPa"
title: "Van #1 - kupno auta"
date: 2022-01-12
description: "Kupno auta VW T4 - podsumowanie decyzji o kupnie po 3 latach użytkowania"
tags: ["budowa vana, T4"]
thumbnail: /bzyk/bzyk1.jpg
---

Cześć w tym cyklu artykułów opowiem w jaki sposób powstał nasz towarzysz podróży czyli zmodyfikowany VW T4. W momencie kiedy to piszę mamy za sobą masę przygód i wypraw. Autko kupione i zbudowane zostało jeszcze przed pandemią i okazało się przysłowiowym strzałem w 10. Oczywiście, w dalszym ciągu, jest w nim coś naprawiane i modyfikowane ale zacznijmy od początku...

Na początku roku 2019 postanowiliśmy kupić vana z przeznaczeniem na budowę mikrocampera. Założenia były proste:

1. Dość niskie spalanie. 

2. Ekstremalnie prosta konstrukcja auta. Najlepiej silnik bez elektroniki, turbin i innych niepotrzebnych części.

3. Cena max 6000 złotych.

4. Stan zdatny taki aby jeździł i nie wyglądał jak totalny złom.

5. Mała pojemność aby ubezpieczenie było niskie.

6. Autko najlepiej zarejestrowane jako dostawcze na 2 lub 3 osoby z jednym rzędem siedzeń. Nie chcemy zaczynać naszych prac z autem od formalności związanych ze zmianą liczby miejsc.

7. Najlepiej jak najmniej szyb. Szyby oznaczają dużą stratę ciepła a ich wymiana jest dość droga.

Braliśmy pod uwagę każde autko jakie nadawało się do jazdy i nam się podobało. Oglądaliśmy jednego Forda Transita ale okazał się totalnym złomem. Szukaliśmy Mercedesa MB100 ale autka te są dość rzadkie na naszych drogach i ich stan z reguły jest kiepski podobnie jak większe Mercedesy "kaczki". Ponadto MB100 jest strasznie głośny i ma stosunkowo duży silnik 2,4D. Wszystkie kroki prowadziły nas do zakupu VW T4 z silnikiem 1,9D, 1,9TD lub 2,4D. Wybór tych autek jest dość spory jednak są one strasznie zmęczone. Większość z nich pracuje w "budowlance" i jak powszechnie wiadomo "nie ma kariery bez T4". Znalazł się jednak egzemplarz który mimo wszechobecnej rdzy wyglądał dość dobrze i jakimś cudem nam się spodobał. Stwierdziliśmy, że rdzy się nie boimy i kupiliśmy T4 z archaicznym silnikiem diesla 1,9 bez turbiny. Autko miało masę niedociągnięć ale jakoś sobie poradziliśmy. Dostał nazwę roboczą **BZYK**, która przylgnęła już do niego na stałe. Poniżej BZYK cały w śniegu w całej okazałości, dniu zakupu - styczeń 2019. Kwota zakupu 3900 zł. 

![](/bzyk/bzyk1.jpg)

Pierwszym testem bzyka była pomoc w remoncie. Sprawdził się znakomicie! 

W kolejnych wpisach opiszę kolejne etapy prac, które zostały wykonane tak aby autko było sprawne i woziło nas w najdalsze zakątki Polski i Europy (w 2021 autko zabrało nas w malowniczą przygodę około 6000km po Włoszech i potem dowiozło nas bezpiecznie do domu)