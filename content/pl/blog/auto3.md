---
author: "BoPa"
title: "Van #3 - spawanie progów i poszycia zewnętrznego"
date: 2022-02-17
description: "Walka z rdzą, odtworzenie poszycia zewnętrznego auta"
tags: ["budowa vana, T4"]
thumbnail: /bzyk/bzyk3_2.jpg
---

No okej po demolce przyszedł czas na zabawę w remont! Najgorsze na początek - walka z rdzą. Na szczęście spawarka jest, umiejętności jakieś też więc postanowiłem wszystko zrobić samemu. Zacząłem od lewej strony. Pod przednim nadkolem musiałem wyciąć trochę blachy. Natomiast sam przedni błotnik nie był w najgorszym stanie. Wystarczyło trochę gumówki, 0 spawania. Przynajmniej na jakiś czas. 

![](/bzyk/bzyk3_1.jpg)

![](/bzyk/bzyk3_2.jpg)

Potem przeszedłem do progów... progi zewnętrze do wymiany tyle wiedziałem jednak progi wewnętrzne były w stanie gorszym niż progi zewnętrze. Praktycznie 0 zdrowej blachy, wszystko było do wycięcia... 

![](/bzyk/bzyk3_3.jpg)

Niestety nie mogłem odszukać zamienników blachy progów wewnętrznych więc postanowiłem zrobić je samemu z blachy ocynkowanej 1mm. Krawężnik, młotek, imadło, gumówka i udało się 'jako tako' je wyprofilować. 

![](/bzyk/bzyk3_4.jpg)

Następnie przyszedł czas na spawanie reparaturek. Użyłem, z tego co pamiętam, elementów firmy klokkerholm. Reparaturki okazały się dobrze spasowane. Nie było problemu ze spawaniem. 

![](/bzyk/bzyk3_5.jpg)

Na zdjęciu widoczne są przyspawane reparaturki. Dodatkowo przyspawałem fragment tylnego nadkola widoczny na zdjęciu. Blacha wystająca poniżej nadkola to próg wewnętrzny. Próg wewnętrzny przyspawałem do progu zewnętrznego poprzez spoiny otworowe. Na samym końcu próg wewnętrzny został odcięty na równo z progiem zewnętrznym. 

Ok jedna strona skończona następnie przeszedłem do prawej strony pojazdu. Historia podobna jak wcześniej - progi wewnętrzne w katastrofalnym stanie. 

![](/bzyk/bzyk3_6.jpg)

Odtworzenie progów wewnętrznych, następnie przyspawanie reparaturek progu oraz fragmentu pomiędzy drzwiami pasażera a drzwiami przesuwnymi.

![](/bzyk/bzyk3_7.jpg)

Ostatnim etapem było przyspawanie odpowiednio dociętej reparaturki tylnego błotnika. 

![](/bzyk/bzyk3_8.jpg)

Na tym etapie prace związane ze spawaniem zewnętrznych reparaturek zostały zakończone. 

Podsumowanie
W artykule umieściłem tylko kilka zdjęć i opisałem wszystko dość pobieżnie. Należy jednak pamiętać że opisane prace zajęły mi około miesiąca poświęcając kilka godzin dziennie. 

Wszystkie elementy spawane zostały wyczyszczone do gołego metalu i pokryte podkładem epoksydowym BOLL w puszce. Miejsca rdzy zostały możliwie oczyszczone i pokryte farbą bezpośrednio na rdzę firmy BOLL. W niewidocznych miejscach dodatkowo pomalowałem farbą RD-ELASTOMETAL. Po skończonym spawaniu do wnętrza progów zaaplikowany został preparat konserwujący progi. 

Prowadnica od drzwi bocznych nie została wymieniona. Spawanie tego elementu byłoby bardzo trudne bez kanału, reparaturka była stosunkowo droga a dziwnym trafem okazało się, że ten fragment nie jest za bardzo zgnity. Wszystko zostało oczyszczone z rdzy pomalowane i nasmarowane. 

Kolejny artykuł będzie o naprawie blacharskiej podłogi - paki.